Bugün çok konuşan, bencil, kendisinden başka kimseyi düşünmeyen, teşekkür etmesini bile bilmeyen insanlarla karşılaşacağım. Ama şaşırmayacağım ve bu beni rahatsız etmeyecek; çünkü böyle insanların yaşamadığı bir dünyanın olamayacağını biliyorum.

İnsanlara karşı toleranslı olacağım. Benim tahmin etmediğim ya da idrak bile edemeyeceğim sorunlarla boğuşuyor olabilirler. Bununla beraber insanlar tatmin ve mutluluk için benimle aynı yolu seçmek zorunda değiller. Onların görüşlerine saygı duymalıyım.

Kontrol edebildiğim şeyler var. Bunlar benim davranışlarım, düşüncelerim ve değerlerim. Kontrol edemediğim şeylere odaklanmayıp, kendi kontrolüm altında olan şeylerle ilgilenmeliyim. 

İnsanın olduğu yerde nezaket için fırsat vardır. Davranışlarım her ne olursa olsun sadece benim kontrolümdedir. Bahane bulmamalıyım.

Marul iyi büyümediği için marulu suçlamamak gerekir. O marulun neden öyle olduğuna dair nedenleri düşünmeliyim. Bu insanlar için de geçerli. İnsanları suçlayarak ya da yargılayarak hiçbir şey değiştiremem. İnsanları da değiştiremeyeceğim için, kendi perspektifimizi değiştirebiliriz. Bu bizden bir şey götürmez.

Bugün söylediğim sözler insanlara söylediğim son sözler olabilir. Bunu dikkate alarak konuşmalıyım ve konuşmadan önce kendime sormalıyım: Doğru mu? Nazik mi? Gerekli mi?

Mızmızlanarak şikayet etmek, ya da sinirlenmek hiçbir şeyi çözmeyeceği gibi, sahip olduğumuz tek şey olan anın da tadını çıkarmamızı engeller. Unutmamamız gereken şey Lotus çiçeğinin de çamurdan çıktığıdır. Dolayısıyla yaşanan her sıkıntı, mutluluğa dönüştürülme fırsatıdır. Unutma, hala nefes alıyorsun.

Sahip olduğun şanslı özelliklerin hiçbirini unutma. Acısız bir beden mutlu olmak için bir fırsattır. Hatta yeri geldiğinde acı duyabileceğimiz bir bedene sahip olmak bile. Nefes almak en büyük mucizedir. Hayatın akışına kapılıp, sahip olduklarının kıymetini unutma. 

Bir kayanın karşısına geçip hakaret ettiklerinde kaya, özelliğinden hiçbir şey kaybetmez. İnsanların söylediklerinin seni düşürmesine ve seni amacından uzaklaştırmalarına izin verme. 

Sana zarar vermeye çalışanlar, ancak kendilerine zarar verebilirler. Birine zarar vermek aklına geldiğinde bunun sadece sana zarar vereceği gerçeğini unutma.

Olaylar iyi ya da kötü olmazlar. Sadece olurlar ve oluşları ile ilgili bilgi verirler. Geri kalan her şey bizim perceptionımızla ilgilidir. Olan şeylere spesifik bir pencereden bakmayı bırak. Onlar sadece oldular. 

Seni sinirlendiren kişi, senin efendindir. İnsanların senin duygularını ve seni kolaylıkla yönetmelerine izin mi vereceksin? 

İnsan bildiği şeyi öğrenemez, yanlış biliyorsa da düzeltemez. Amacımız doğru yol ise, her görüşü dikkatle dinle. Ondan öğrenecek bir şey olmadığını kim garanti edebilir? 

Senden daha bilgeleri de geldi, ancak şimdi hepsi toprak altında. Kibirden uzaklaş. Unutma ki sen ölümlü bir beden içerisinde bir bilinçsin. Yaşamına bak. 

Başına her ne gelirse gelsin, sürüklenmek ya da koşmak senin elindedir.


