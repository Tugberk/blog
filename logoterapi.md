Hem nöroloji, hem de psikyatri profesörü olan Viktor Frankl, tam dört tane toplama kampında kalmış, bu toplama kamplarında eşini, annesini ve babasını kaybetmiştir. Bu süreç, insanın kendi kararlarını alma konusundaki özgürlüğü hakkında kendi fikirlerini de güçlendirmiştir. 


Bazıları insanın aslında kendi kararlarını veremediğini ve kararlarının sadece biyolojik, psikolojik ve sosyolojik birkaç durum sonrasında oluştuğunu, ya da genetik veya çevresel faktörlerle şekillendiğini söyler. Frankl bunu tehlikeli bir bakış açısı olarak nitelendirir. Çünkü bu bakış açısı, insanı bir kurban, ya da bir piyon olarak kategorize eder. Evet, insan ölümlüdür ve özgürlüğü limitlidir. Ancak en büyük özgürlüğü, karşına çıkan şeylere karşı nasıl bakacağını seçebilmesidir. 


Frankl diyor ki, insan kendisi önceden programlanmış değildir, karşısına çıkan şeylere nasıl duracağına kendisi karar verir. Yani karşısına gelen bir şeyin karşısında boyun eğmeyi ya da ona karşı durmayı insanın kendisi seçer. İnsan sadece var olmaz, varlığının ne olacağına, bir sonraki an ne yaşayacağına kendisi karar verir. İnsan varlığının en önemli özelliklerinden bir tanesi, karşılaştığı durumları aşabilmesi, onları aşabileceği gücü oluşturabilmesidir. İnsan, dünyayı eğer daha iyiye dönüştürmek mümkünse bunu yapabilecek güçtedir ve eğer gerekirse kendisini de bu uğurda değiştirebilir. 


Dediği şey aslında ne olmak ya da kim olmak istediğimize bizim karar verebileceğimizdir. Her ne durumda olursa olsun insanın elindeki güç budur. Tercih gücü. Karşısına çıkan şeye nasıl bakacağı, ona nasıl yaklaşacağı onun elindedir. Bu görüş stoacılıkta da aynı şekilde yer alır. Stoacılar, kaderci olmalarına rağmen bu inanca sadıktırlar. Onlara göre insan, trene bağlanmış bir köpek gibidir. Tren hareket edecektir şüphesiz ve köpeğin bunu durdurma gücü yoktur. Ancak o köpek, trenle beraber sürüklenecek mi, yoksa o trenle birlikte koşacak mı; bunu seçebilir. 


Eski zamanlarda kullandığımız takvimleri hatırlayalım. Üzerinde özlü sözler yazan, o gün ile ilgili eğlenceli bilgiler veren bir takvim. Buradan kopardığımız her şey bizim aslında öleceğimiz güne bir gün yaklaştığımızı gösterir. İşte, pesimist bir insan bu yaprakları bu şekilde korku ve üzüntüyle söker. Söktüğü her yaprakla incelen o takvim gibi kendisi de incelir. Ancak, bunun aksine, hayatın karşısına çıkardığı problemlere karşı boyun eğmeden, onlarla mücadele insan için ise o her yaprak bir madalyadır. O her yaprağı çıkarır, arkasına notlar çiziktirir, başarılını, direncini; ve bu yaprakları kenarda listeler. Her gün söktüğü yaprak aslında onun başarılarını temsil eder ve dağ gibi olmuşlardır. Bunlara baktığı zaman, başardıklarıyla gururlanır ve keyif alır. Yaşlandığını düşünmek bu insana koymaz. Çünkü genç gördüğü insanlara özenmez, kendi gençliğine de. Gençlerde onu özendirecek ne olabilir? Geleceğin onlar için sakladıkları ya da sahip olduğu olasılıkları mı? Hayır. Bunları ciddiye almaz, çünkü der ki benim olasılıklar yerine, geçmişimde gerçekler var. Yapmış olduklarım, sevmiş olduklarım, hepsi. Hatta ve hatta belki de en gurur duyduğu zorlukları var. Üstesinden gelmiş olduğu şeyler. Bunlarla gurur duyar ve geçmişine acı değil keyif ile bakar.  
