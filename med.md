
Thay ın öğretisinde **mindfulness** yani **farkındalık** büyük bir yer kaplar. Hatta her şeyin başıdır. Meditasyon yaptığımızda da hem konsantrasyon, hem farkındalık hem de iç görü sahibi oluruz. (concentration, mindfulness and insight)

Budizme göre **compassion**, yani **şefkat** en önemli şeydir. Ancak bu rastgele sağlanacak bir şey değil. Bu merhamet ve şefkate sahip olmanın yolu anlamaktan geçer. Anlamak için ise tüm önyargılarımızdan arınarak, saf bir gözle bakmalıyız karşımızdakine.

Örneğin bizi üzen bir insan düşünelim. Eğer önyargısız bakabilirsek ve kendi sinir ya da öfkemizi kenara koyarak bakarsak, aslında onun da öfkesini dışarı vurduğunu görebiliriz. Mutlu bir insan karşısındakine acı çektirmeye çalışmaz, bunu mutsuz olduğu ve aslında başka yol bilmediği için yapar. Ancak bizler, bizi öfkelendiren ya da zarar veren insanlara karşı öfkelenir, içimizdeki öfke fidanını sular (küfür eder, kızarsak) o halde bizim sakinleşmemiz mümkün olmaz. Sakinleşmediğimiz gibi öfkemizi besleriz ve dolayısıyla karşımızdakini de sakinleştiremeyiz. 

Meditasyonun temel amacı aslında zihnimizi bedenimizle birleştirmektir. Çoğu zaman günlük hayatımızda dikkat edersek eğer, zihnimizin bedenimizden başka yerde olduğunu fark ederiz. Bir iş yaparken aslında “sadece” o işi yapmıyor oluruz çoğu zaman. Ancak sahip olduğumuz tek şey olan bu “an” kaçmış olur elimizden böylece. O yüzden nefesimize odaklanarak meditasyon yapıyoruz ve zihnimizi nefesimize odaklayarak başka yere kaçmasını engelliyoruz. Bu sayede zihnimiz daha saf ve dingin hale geliyor. Bunun sonunda hem konsantrasyon gelişiyor, hem farkındalık. Bunlarla beraber de bir iç görü sahibi oluyoruz. Zihnimizin geçmişe ya da geleceğe takılmasını, ya da başka yerde olmasını engelliyoruz. Bedenimize çağırıyoruz onu. 

Peki, eğer çalışmamız karşılığında bu iç görüye ve farkındalığa varırsak, bize öfkelerini yansıtan insanların mutlu olmadığını ve aslında farkındalık sahibi olmadığını anlarız, onları “tam olarak” görebiliriz artık. Onların çektiği acıların da farkına varırız. Bu anlayışa erdikten sonra artık karşımızdaki bizim düşmanımız olmaktan çıkar, olamaz. Eğer biz farkındalık sahibiysek çünkü, karşımızdakine el uzatmak isteriz. Çünkü acı çeken bir insana vurmak ve daha acı vermek yerine onun acısını almak herkes için en iyi çözümdür. Bu farkındalık sonucunda karşımızdakini artık düşman olarak göremeyiz. Karşımızdaki insanın karanlıkta olduğunu fark edersek, ona bir yerlere çarptığı için kızmak yerine ona ışık tutmaya çalışırız. Bu aynı zamanda kendi geçmişimizle de ilgili. Çoğu zaman **mücadeleci** bir yaklaşımla, **yenmeye** yönelik ve **savaşmaya** yönelik yaklaşırız her şeye. Söz konusu kendimiz olduğunda da kendimize acımayız ve geçmiş kararlarımızla ilgili kızarız bol bol. Halbuki bu kendi kuyruğunu kovalayan bir köpeğe benzer. İçimizde bir öfke var, ancak bu öfke bizden büyük değil. Biz, o öfkeyi ya da üzüntüyü **yenmek** yerine onunla barış etmeye çalışmalı ve ona aynı biraz önce bahsettiğim gibi **yardım etmeye** çabalamalıyız. Ona şefkat göstermeli, ışık tutmalıyız. Bir abi, abla, anne gibi içimizdeki kendimizi kucaklamalıyız kızmak yerine. Çünkü bahsettiğimiz kendimiz bile olsak, kızarak bir yere varmak mümkün değildir. Karanlıkta çünkü. 

Thay’a göre, **dışavurum** (manifestation) denen bir kavram var. Rebirth (yeniden doğuş) kavramına da Zen budisti olduğu için tam olarak geleneksel Budist görüşü ile bakmıyor. Ona göre her şey zaten bir. Buna **inter-being** deniyor. Hepimiz aynı yerden geldiğimiz gibi aynı sistemin bir parçasıyız ve hepimizi oluşturan öğeler aynı. Örneğin bir çiçeğe baktığımızda, onun çiçek olmayan (non-flower) elementlerden oluştuğunu görebiliriz. Çiçek sadece şartlar olgunlaştığında gerçekleşen bir dışavurumdur. Ancak içinde bulunan öğeler bir yere gitmez ve yine aynı sisteme geri döner. Yani çiçeğe baktığınızda hem bahçıvan, hem bulut, hem yağmur, hem toprak; her şeyi görebilirsiniz. İnsan da böyledir. İnsanı oluşturan değerler insan olmayan değerlerdir, çiçeği oluşturan değerlerle aynıdır. Her şeydir. O yüzden de tam olarak "ölüm" kavramından bahsedemeyiz. Doğum ya da ölüm yoktur. Devamlılık vardır. Dışavurum gerçekleşir, ardından aynı elementler başka bir dışavurum gerçekleştirir ve böylece ilerler.

Bu “interbeing” yani birlikte oluş kavramını irdelediğimizde de bir “dualizm” olmadığını fark ederiz. Yani her şey vardır ve her şey aslında birbirini var ederek vardır. Yani iyi ve kötü diye ikilik oluşturmayız, iyi ve kötü birdir zaten ve aynı bütünün parçalarıdırlar. Hatta birbirlerini oluşturdukları için, biri olmadan diğeri de olamaz. Çünkü hem mana sahibi olmazlar bu durumda, hem de aynı yerden geldikleri ve aynı temele dayandıkları için birinin olmaması diğerinin de olmaması manasına gelecektir. Zıt kavramlar olarak gördüğümüz hiçbir şey tek başına var olamaz. Sağ-sol, aşağı-yukarı. Bunların hepsi beraber varolurlar. Bu acı-mutluluk için de geçerlidir. Bu yüzden Budizm'de acıdan kaçınmak yoktur, çünkü acı kendi içinde mutluluğu da taşır, ondan ayrı duramaz. Bizim yapacağımız ise bu acıyı, mutluluğa dönüştürmektir. Çünkü acı, bizim bakışımızdan ve doğru kabul ettiklerimizden dolayı ortaya çıkar. Bizim algılarımızla (perception) ilgilidir. Örneğin, karanlıkta bir ormanda yürürken bir ip parçasını yılan sanabilir, heyecanlanabilir ya da korkabiliriz. Oraya ışık tuttuğumuzda aslında onun bir ip parçası olduğunu görürüz. Bu aslında şunu gösteriyor; duygularımız ya da düşüncelerimiz "gerçek" olandan çok bizim algılarımızdan etkileniyor. O yüzden algılarımızdan sıyrılmalıyız. Budizm buna derin bir şekilde yaklaşıyor. 

İşte buradan yola çıkarak, Lotus çiçeği örneği verilir. Lotus çiçeğinin kökü suyun içindeki çamurdadır. Her çamur lotus olmaz, ama lotus olması için çamura ihtiyaç vardır. Thay buna sıklıkla değinir. Mutlu olmak için, yani neşe bulmak için dünyada ve bizim içimizde de acı ya da suffering olmalıdır. Bu bir sorun değildir. Zira suffering olmadan neşe ya da mutluluk da olamaz. Ancak bizler eğitim ile bunu çevirme gücünü elde edebiliriz. Eğer bir pencereden bakmamayı başarabilir ve gözlerimizi tam olarak açabilirsek (aydınlanma) o durumda herhangi bir **algı**dan kurtulmuş olacağız ve **iyi ve kötü** ya da **ölüm ve doğum** olmayan yeri görebileceğiz. Bir dalganın başlangıcı ve sonu vardır, doğumu ve ölümü. Ancak eğer dalga sadece bu formu görürse, başlangıç bitiş ve ölüm doğum kavramlarıyla bakarsa bunlardan korkacaktır. Ancak eğer dalga, denizi görürse ve denizin bir parçası olduğunu anlayabilirse, o zaman bu "başlangıç-bitiş" ve "doğum-ölüm" kavramlarından sıyrılabilir. Her dalga doğar ve ölecektir, ancak "deniz" bu kavramlardan bağımsızdır.

